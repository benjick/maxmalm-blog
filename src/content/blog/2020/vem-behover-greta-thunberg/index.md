---
title: "Replik: Vem behöver Greta Thunberg?"
date: "2020-02-09"
lang: "sv"
description: "Svar på John Curovacs tankar om hur vi räddar oss från kapitalismen genom kapitalismen"
tags: ["klimatet", "kapitalism"]
paper:
  name: Lokaltidningen
  published: false
---

Käre krönikör John Curovac, tack för din tolkning av fenomenet Greta Thunberg, men du är helt ute och cyklar. Först och främst, det Greta menar när hon säger att hennes barndom blivit stulen har ingenting med hennes personliga situation att göra, det handlar om att vi genom vårt nuvarande ekonomiska system har kommit till en punkt där ungdomar har klimatångest. Våra kära ungdomar som knappt påbörjat sitt liv får höra att vi är på väg mot en klimatkollaps och att det är vi människor som orsakat den. Förlåt, orsakar den. Och vi försöker inte direkt att göra något åt det. Unga människor ska inte behöva ha detta hängandes över sig men nu har vi satt dom i den sitsen. Det är dom som kommer lida för äldre generationers girighet. Greta är en röst för samhällets framtid, en grupp människor som ska ta över när vi är döda, och vi serverar inte det på något silverfat.

Klimatproblemet är ingen fråga som kan lösas genom att bojkotta företag som har en oändlig kappsäck med pengar att manipulera och splittra oss, det behövs en systematisk förändring av vårt ekonomiska system. Klimatkrisen är en produkt av kapitalismen, det går inte att lösa utan att helt sonika avskaffa kapitalismen och ställa om till ett socialistiskt samhälle där vinst inte går före moder jord. Det är lätt säga något klatschigt som “vi kan stifta lagar för att lösa det” men det är inte så det fungerar i verkligheten. Oljebolagen visste om vilken klimatpåverkan fossila bränslen skulle ha långt innan någon regering gjorde det men man valde att hålla tyst. Kan du gissa varför? Inte bra för lönsamheten. Men man nöjde sig inte med att bara låtsas som ingenting, oljebolagen i bara USA spenderar mer än 200 miljoner dollar varje år (cirka 40% av Växjö kommuns utgifter per 2018) på att sprida misinformation och lobba för lagändringar i deras favör, allt för profit. Man till och skapade en grupp som utgav sig för att vara aktivister på 80-talet under namnet "Californians Against Utility Abuse" för att döda den elektriska bilen. Kapitalismen kan inte rädda oss från kapitalismen.

> “For the master’s tools will never dismantle the master’s house.”  
> \- Audre Lorde

Mvh  
Max Malm  
Tidningsbloggare
